# 2026-02-12 學習日誌：台語

## 台語特殊輕聲佇無仝音節數个複合名詞有無仝變化

台日典上冊p.138有收【王氏家廟 Ông sī-ka-biāu】（注意 biāu 是文音，網路翻譯版
失覺察，標做一般个白音 biō），例句真心適「王氏家廟看做土民豕朝[thóo-bîn
ti-tiâu]」。即句古早諺語个現代版本有一句是「何瑞奇醫科看做阿端哥醬料」，21世紀
鄉民版个講法是「台大醫科看做合太醬料」。

今[tann]來談論即个詞輕聲个變化，在我判斷，【王氏家廟】應該是唸做「本--輕 變-本」
个聲調型（咱聽好理解做結構上就是「王--氏个家廟」，將「个」直接提掉爾爾，無閣去
調整聲調）。但是因為第七聲个「氏」个固定低調輕聲變調佮伊个普通變調攏是低調，
台日典个編者一時無分清楚輕聲个低調佮普通个低調變調，才共伊當做是普通變調，標記做
「本 變-變-本」个聲調型。

無論台日典所記是正確，抑是我講个較入理，事實就是「王--氏」一个詞，「家-廟」一个詞，
合做一个四字个複合名詞來唸个時，台語先賢並無將「王」字本身調整做一般四字複合名詞个
普通變調唸法，猶原保持本調，來做強調字姓个效果。我个語感也是頭字著唸本調。

以上是四字複合名詞，今來討論「三字複合名詞」个情形，咱比較「字爿」个唸法，像
【金字爿 kim-jī-pîng】、【耳字爿 ní-jī-pîng】、【貝字爿 puè-jī-pîng」、
【山字旁 san-jī-pîng】、【土字爿 thóo-jī-pîng】……遮个詞，佇台日典攏明確標做
普通變調「變-變-本」个聲調型。我个語感也是按呢唸。

但是若是兩字詞，像「金--字」（本調--輕聲）是指「金」即个漢字本身，佮「金字」
（燙金个字、khong金个字）無仝意思，三字詞「金字爿」是指前者「金--字」个字爿，
毋是指後者「燙金个字个一爿」也毋是指「金仔个字爿」。

頂面我所列其他个三字詞「〇字爿」个前兩字單獨个時也攏是指某一字，迄个頭字著唸本調，
「字」唸輕聲。按呢顯明个現象就是「兩字詞」佮「加上『爿』了後个三字詞」个聲調行為
無仝，兩字个時採用「本調--輕聲」个唸法，加上尾字「爿」構成三字詞个時，頭前兩字
就攏「調整」做一般三字複合名詞个普通變調唸法，無閣為著強調，來共迄个漢字本身唸做
本調矣。

小結論：三字複合詞个結構佮密實[ba̍t-tsa̍t]，結規球就著啦！致使前兩字攏變做普通變調，
四字複合詞个結構較疏櫳[se-lang]，猶原保存頭前兩字詞為著強調效果个「本--輕」聲調型。
「音節數」對台語聲調型有影響，咱袂使機械化將所有个複合名詞个尾字以外个音節攏唸變調。
