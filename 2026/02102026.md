# 2026-02-10 學習日誌：台語、數學

- [x] 圓上點切線方程式公式
- [x] 圓外點切線个切點弦方程式公式
- [x] 平行線方程式公式

## 台語勸世聯對

頂日仔想著一對勸世聯：

暝暝看肉片，爽無退；  
世世落淪迴，苦袂了。

## 圓上點切線公式 vs 圓外點切線个切點弦公式

無疑悟即兩種線寫出來个公式仝款仔仝款，推導个過程也真巧妙！顛倒是圓外點對圓个切線
無一个方便个公式通好用。

### 圓上點切線公式

圓 $(x-h)^2 + (y-k)^2 = r^2$，圓上一點 $(x_0,\ y_0)$，則通過迄點个切線是
$$\begin{align}
(x_0 - h)(x - h) + (y_0 - k)(y - k) = r^2
\end{align}
$$

這是 [math-org
討論](https://math-gpt.org/chat/4a96bb16-5ee7-406c-a607-c6960a88247d)。

### 圓外點切線个切點弦公式

圓 $(x-h)^2 + (y-k)^2 = r^2$，圓外一點 $(x_0,\ y_0)$，通過迄點對圓會使做出兩條
切線，兩條佮圓相切个兩个切點所成个直線方程式是
$$
\begin{align}
(x_0 - h)(x - h) + (y_0 - k)(y - k) = r^2
\end{align}
$$

這是 [math-org
討論](https://math-gpt.org/chat/890eb6a4-7a22-49ee-a5ba-4112984205fa)。

## 平行線方程式

直線 $ax + by + c = 0$，佮伊个距離是 D 个上下兩條平行線个方程式是
$$
\begin{align}
ax + by + c\ \pm D\sqrt{a^2 + b^2} = 0
\end{align}
$$

下晡想即个問題想到頭脹脹，下暗身軀洗了，精神好，坐落來一下仔就推算出來矣！
即个公式我毋捌看過，捌看過嘛無印象矣，全然靠家己想出來，真好。

用斜截式來思考 y 截距升降量，計算个主要鋩角是用斜率
$-\dfrac{a}{b} = m = \tan \theta$ 來算
$\tan(\dfrac{\pi}{2} - \theta) = \dfrac{1}{m}$。y 截距升降量 $\delta$
$$
\delta^2 = D^2 + (mD)^2 = D^2(m^2 + 1) \\
\delta = \sqrt{D^2(m^2 + 1)} \\
\delta = D\sqrt{m^2+1} \\
\delta = D\sqrt{(-\frac{a}{b})^2 + 1} \\
\delta = \frac{D}{b}\sqrt{a^2+b^2}
$$

原直線方程式轉換做斜截式
$$
ax + by + c = 0 \\
y = -\frac{a}{b}x -\frac{c}{b}
$$
加上截距升降量 $\delta$ 就是頂下平行線个方程式
$$
y = -\frac{a}{b}x -\frac{c}{b}\ \pm \frac{D}{b}\sqrt{a^2+b^2}
$$
整理了就是最後个公式
$$
ax + by + c\ \pm D\sqrt{a^2 + b^2} = 0
$$

用 Geogebra 作圖驗證，正確。

即个公式當然有閣較緊个推導法，可比講用向量，總是，以我目前複習著个數學工具來算
就是以上按呢。
