# 2026-02-16 學習日誌：數學

- [x] 再探二次函數圖形平移
- [x] 嚴證一元二次方程式求根

以下圖形平移个問題，我佇隔轉工 2026-02-17 有閣重想予較清楚，閣補例題，寫了
閣翻頭來修訂即篇。

## 二次函數圖形平移

### 一般式个寫法

二次函數 $y = ax^2 + bx +c$ 个頂點是 $(h_0, k_0)$，當即个函數个圖形平移了後，
新頂點為 $(h_1, k_1)$，按呢平移後的二次函數就是
$$
(y - (k_1 - k_0)) = a(x - (h_1 - h_0))^2 + b(x - (h_1 - h_0)) + c
$$
換寫法：設 $\Delta x = h_1 - h_0,\ \Delta y = k_1 - k_0$，則新二次函數是
$$
(y - \Delta y) = a(x - \Delta x)^2 + b(x - \Delta x) + c
$$

攏用新頂點減舊頂點，了後免管正負，攏看做是「平移增量」，用 x 佮 y 分別去
「減掉」水平佮垂直个平移增量就會使得著新函數，佇新位置顯示舊圖形。

### 頂點式个寫法

這較簡單。舊二次函數愛先配方了後閣將常數徙去佮 y 仝一爿：
$$ (y - k_0) = a(x - h_0)^2 $$
了後直接改做新頂點就 OK：
$$ (y - k_1) = a(x - h_1)^2 $$

頂點式个奧妙就是將一次項佇無形中取消去，有頂點 (h, k) 佮 a，就決定一條拋物線矣！
a 是決定「袋仔喙較獻抑較束」（開口大小）。

### 平移量个口訣

#### 問新點

題目往往袂直接予咱新頂點抑是其他新點，是共咱講圖形分別向左/右、上/下移動偌濟，
予咱家己決定欲加抑減。看是咧問新點，抑是咧問新函數。若問新點，真簡單，照座標軸
个方向正負：

**新點座標由舊點來：右加左減、上加下減**

例：舊點 (h, k)，左移 m，上移 n（m, n 取正值），新點就是 (h - m, k + n)

#### 問新函數

因為新函數著愛抵消平移量來維持 x, y 函數關係。所以佮頂節對反：

**新函數由舊函數來：左加右減、下加上減**

例：舊函數 y = a(x - b) + c，左移 m，上移 n（m, n 取正值），新函數就是
y - n = a(x - b + m) + c

補充：上下平移个時，若是欲將平移量囥佇 x 迄爿，就是 **上加下減**，但是若欲將
平移量佮 y 囥仝爿，著愛 **下加上減**。

### 任何函數个平移

math-gpt 提醒我講：「這種方法不僅適用於二次函數，對於任何函數的平移（如直線、
圓、三次方函數等）都適用。


## 嚴證一元二次方程式求根公式

發現以前个證法有一个無嚴謹个所在，就是 $\sqrt{4a^2} = 2a$，應該 $|2a|$ 才著。

$$\begin{aligned}
ax^2 + bx + c &= 0 \\
x^2 + \frac{b}{a}x &= \frac{-c}{a} \\
x^2 + \frac{b}{a}x + \left(\frac{b}{2a}\right)^2 &= \left(\frac{b}{2a}\right)^2 - \frac{c}{a} \\
\left(x+\frac{b}{2a}\right)^2 &= \frac{b^2-4ac}{4a^2} \\
\left|x+\frac{b}{2a}\right| &= \sqrt{\frac{b^2-4ac}{4a^2}} \\
x + \frac{b}{2a} &= \pm\sqrt{\frac{b^2-4ac}{4a^2}} \\
x + \frac{b}{2a} &= \pm\frac{\sqrt{b^2-4ac}}{|2a|}
\end{aligned}
$$
檢討 a 个正負情形：
$$
\begin{cases}
a > 0 \implies x = \dfrac{-b\pm\sqrt{b^2-4ac}}{2a} \\[2ex]
a < 0 \implies x = \dfrac{-b\mp\sqrt{b^2-4ac}}{2a}
\end{cases}
$$
結局猶是只要寫做一條就好！
