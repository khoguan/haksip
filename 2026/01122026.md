# 2026-01-12 學習日誌：數學

- [ ] 學習 Geogebra Geometry app 个作圖
- [ ] 讀《一線串通的初等數學》到 p.15

## Geogebra 作圖

今仔日有略仔較熟手，會曉畫目前需要畫个圖矣。主要是學會曉將射線改做線段。

## 一線串通的初等數學

1. 伊用「三角形內角和180度」做「公設」，推出其他个定理，包括「通過直線外一點，
   有一條而且干焦一條線佮迄个直線平行」即个本來是歐氏第五公設个基礎性質。總是，
   過程無夠完整。像伊个命題「1.5 平行線的性質」就無證明，這予儂袂凍滿意。

2. 伊用三角形面積公式推出「共高定理」、「共邊定理」、「共角定理」。其中个共邊定理
   上複雜。

### 共高定理

伊所講个「共高定理」我看嘛會使講做是「共頂點定理」：

> **命題 1.7 共高定理**  
> 若M在直線AB上，P為直線AB外一點，則有
> $$
\frac{\triangle PAM}{\triangle PBM} = \frac{AM}{BM}
$$

我个講法是按呢：

兩个三角形有一邊排佇仝一條直線頂个時，假使怹个頂點佮即條直線拄好平行，按呢即兩个
三角形个面積比就是迄个邊長个比。

引論：若兩个非全等三角形，有一邊平長，而且怹个面積平大，按呢怹迄邊个各自頂點
連接起來个直線就佮迄邊平行。

即个引論伊寫做

> **命題 1.9 平行線面積判定法**  
> 若 $A$ 和 $B$ 在直線 $PQ$ 同側且$\triangle APQ = \triangle BPQ$，則 $AB \| PQ$。

### 共邊定理

即个真厲害！引進即个定理了後，複雜幾何圖形个題目，就會生出真濟組比例。

> **命題 1.8 共邊定理**  
> 若兩直線 $AB$ 和 $PQ$ 交於 $M$，則有  
> $$
\frac{\triangle APQ}{\triangle BPQ} = \frac{AM}{BM}
$$

證明過程愛詳細區分四種圖形來隨个仔驗證無誤。

### 共角定理

即个真心適，兩个三角形有一角平大，按呢怹个面積比，就是迄角夾邊个乘積比。

> **命題 1.10 共角定理**  
> 若 $\angle ABC = \angle XYZ$ 或 $\angle ABC + \angle XYZ' = 180\degree$  
> $$
\frac{\triangle ABC}{\triangle XYZ} = \frac{AB \cdot BC}{XY \cdot YZ}
$$

