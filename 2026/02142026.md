# 2026-02-14 學習日誌：數學

## 高次多項式因式分解

通常愛用一次因式檢驗法，例 $P(x) = 2x^3 + 9x^2 - 131x - 210$，分解起來可能是
(ax + b)(cx + d)(ex + f) 其中 ace 乘起來 = 上懸次項係數，bdf 乘起來 = 常數項。
愛將頭佮尾个係數做因數分解了後來試一次因式。

假使上懸次項係數是 1，就干焦考慮常數項个因數（可能有正負）就好。但是即題
上懸次項係數是 2，可能性就較濟。

咱个一次因式檢驗法是針對 (x - α) 个形式去試，拄著因式是親像 (2x - β) 即種个，
著愛化做 2(x - β/2)，所以「可能个根是常數項(-210)个因數除以最高次項係數(2)个因數」。

總是，先對簡單个先試起，像即題就是 ±1, ±2, ±3, ±5, ±6, ±7，試到 7 就成功矣。

## 多項式平方

$(A+B+C+D)^2 = A^2 + B^2 + C^2 + D^2 + 2AB + 2AC + 2AD + 2BC + 2BD + 2CD$

## 證明圓个弦个中垂線必過圓心

雖然這用幾何來看馬上得證，總是以下用座標幾何嘛來試證看覓，學練代數操作。

設圓是 (x-h)² + (y-k)² = r²，圓个弦个兩端點設做 (x₁, y₁), (x₂, y₂)。
弦个中點是 $\left(\dfrac{x_1 + x_2}{2}, \dfrac{y_1 + y_2}{2}\right)$，
弦个斜率是 $\dfrac{y_1 - y_2}{x_1 - x_2}$。佮伊垂直个線个斜率就是伊个負倒數
$\dfrac{-(x_1 - x_2)}{y_1 - y_2}$。通過弦个中點个垂線（中垂線）个方程式就是

$$ y - \dfrac{y_1+y_2}{2} = \dfrac{-(x_1 - x_2)}{y_1 - y_2}(x - \dfrac{x_1 + x_2}{2}) $$

左右各乘 $2(y_1-y_2)$：

$$ 2(y_1-y_2)y - (y_1+y_2)(y_1-y_2) = -2(x_1-x_2)x + (x_1+x_2)(x_1-x_2) $$

整理出來个中垂線方程式就是

$$\begin{align}
2(x_1-x_2)x + 2(y_1-y_2)y = (x_1^2 - x_2^2)(y_1^2 - y_2^2)
\end{align}
$$

欲證明圓心通過即條中垂線，著將 (h, k) 代入其中个 x 佮 y，只要等式成立就得證。

先越頭來看：因為弦个兩端點攏佇圓頂，所以攏滿足圓方程式

$$\begin{align}
(x_1-h)^2 + (y_1-k)^2 = r^2 \\
(x_2-h)^2 + (y_2-k)^2 = r^2
\end{align}
$$

(2)、(3)兩式展開相減

$$(x_1^2 - x_2^2) - 2hx_1 + 2hx_2 + (y_1^2 - y_2^2) - 2ky_1 + 2ky_2 = 0 \\
(x_1^2 - x_2^2) + (y_1^2 - y_2^2) = 2h(x_1 - x_2) + 2k(y_1 - y_2)
$$

發現咱已經將 (1) 个右式化做 $2h(x_1-x_2)+2k(y_1-y_2)$，閣用圓心 (h, k) 代入 (1)
个左式，結果仝款變做 $2h(x_1-x_2)+2k(y_1-y_2)$，(h, k) 滿足中垂線方程式，所以
中垂線確實通過圓心。
